/justify
/serif
/title() /bold F1 25 /x /x

/subtitle() Největší pokrok za poslední roky? Série se znovu rehabilitovala, snad jí to vydrží /x

/gtitle(2) Zdeněk Princ /x

/section
Právě jsem zavřel svoji recenzi F1 24, abych si připomněl, jak nepovedeným dílem loňský ročník byl. Ne tragickým, ostudným nebo zavrženíhodným, ale zkrátka nepovedeným. Byl to zejména jízdní model, který působil až příliš arkádově, příliš netrestal jízdu přes obrubníky a nepřirozeným způsobem smýkal formulí po výjezdu ze zatáček. Bylo toho víc, jako třeba minimální absence změn v prezentaci, roky netknutý systém poškození nebo umělá inteligence, takže nezbývalo nic jiného, než všechno zase zapomenout a čekat, co vypadne z /bold Codemasters /x za rok. A čekání se vyplatilo! Aktuální F1 25 sice není bezchybnou hrou, která by řešila všechny vleklé bolesti série, ale přináší několik viditelných změn v módu My Team, vrací do hry příběhový režim a hlavně opět mění jízdní model k lepšímu, což je na závodní hře ve finále to nejdůležitější.

/gtitle(3) /bold Tohle je můj tým /x /x
/section
Na první pohled je herní nabídka F1 25 téměř shodná s tím, co jsme dostali v minulém roce. Dám-li na chvíli stranou zmíněný příběhový režim Braking Point a jeho provázání s blížícím se filmem F1, pod jednotlivými položkami najdete to, co patrně hledáte. Nabídka F1 World přináší směsici nejrůznějších závodů a jejich typů, i nadále bez historických formulí či doprovodných závodů s jinými vozy než jsou monoposty F1. A nabídka kariéry vám umožní vstoupit do dění buďto jako pilot nebo jako majitel celé stáje. Tím se samozřejmě dostáváme k módu My Team, který je jedním z největších lákadel /cursive singleplayerového /x hraní, pokud je to to, co od série očekáváte, a nutno potvrdit, že je rozhodně o co stát. Vývojáři nezměnili koncept – stále se zážitek točí kolem vámi vytvořené stáje, se kterou vplujete mezi ty, které pravidelně krouží po okruzích v rámci skutečné formule 1. Ovšem rozšíření některých možností spolu s odstraněním fantazie, že jste to vy, kdo stáj vlastní a současně za ní závodí, nabízí My Team víc zábavy i prostředků, jak dosáhnout svého.

/section
Mně osobně se oddělení pravomocí a povinností majitele stáje a pilota zamlouvá, byť bych uměl pochopit, že někdo bude toto propojení postrádat. Přijde mi však autentičtější řešit provoz stáje a výkon během závodních víkendů přenechat pilotům. Otevírá to navíc nové možnosti v tom, jak přistupujete k vývoji nových dílů, jejich oddělené výrobě a hlavně, jak to ovlivní vztahy s piloty. Je to další strategicko-psychologická vrstva, protože hned na začátku nemáte prostředky k tomu, vyvíjet nové součástky v páru, a tak musíte přímo volit, kdo je dostane jako první. Bude to ten, kdo je v bodování šampionátu výše, aby měl větší šanci na zisk titulu? Anebo ten druhý, který dojíždí na nižších příčkách a může být důvodem, proč vaše stáj vypadává ze hry o titul v bodování konstruktérů? A jak do toho vstoupí možnost vybrat si, se kterým z pilotů se vydáte na trať? Právě tohle mě nad rámec všech dalších, spíše drobnějších změn, pohánělo nejvíc a musím skutečně uznat, že mi to přinášelo v minulých letech spíše absentující motivaci, proč hrát právě tenhle fantasy režim. Z pozice šéfa stáje navíc máte možnost i přímo ovlivňovat expertizu jednotlivých zaměstnanců skrz jejich trénink, starat se o mediální obraz stáje, případně vyjednávat s ostatními piloty o možném transferu, což jsou prvky částečně převzaté z loni vylepšené kariéry vámi vytvořeného pilota.

/section
Stranou by pak neměla zůstat zmínka o tom, že i ostatní týmy mohou najímat tzv. ikony, tedy slavné piloty z minulosti, případně zabrousit do vod pilotů F3 či některých celebrit ze světa esportu. Hráči k nim ale bohužel dostanou přístup jen za předpokladu, že vlastní dražší edici, ve standardní slavní jezdci minulosti ani naděje z F3 chybí. A měl bych ještě podrobněji vysvětlit, že tak důležitý výzkum nových součástí monopostu či jeho pohonné jednotky skutečně ony díly automaticky nevyrobí. Sami musíte řídit i výrobu, což je sice krok navíc, ale umocňuje pocit autenticity, přináší příjemný tlak a nutí k ještě promyšlenější strategii. Přímo to pak ovlivňuje způsob, jakým budete rozšiřovat svou centrálu, což se nově promítá i v jednotlivých obrazovkách dílčích oddělení. A nejde jen o vizuální efekt nebo jen o přidání slotů například k výrobě, ale o celkovou efektivitu a možnosti oddělení. Když například rozšíříte část engineeringu a přidáte nové zaměstnance, získáte během tréninků více výzkumných bodů pro další využití. Samozřejmě ale musíte počítat s vyššími náklady, což je jen další vrstva, která obohacuje tento režim, jenž se stal nejkomplexnějším a nejzábavnějším od svého uvedení v roce 2020.

/gtitle(3) Braking point potřetí a nejlépe /x
/section
Jak už zaznělo v úvodu, F1 25 vrací do hry také svůj příběhový režim, který odstartoval v F1 2021. Třetí dějství samozřejmě navazuje na předchozí události a /bold Codemasters /x v něm uplatňují všechny získané zkušenosti, pokud byste ale měli naskočit do příběhu až nyní, nemyslím, že byste jen kvůli Braking Pointu museli zvažovat koupi. Rozhodně ale nechci tuto snahu shazovat, naopak, upřímně jsem byl zvědavý, jak příběh /bold Aidena Jacksona /x vlastně dopadne a ve finále musím vysvětlit, že Aiden se z pozice hlavního hrdiny přesouvá do podpůrné role. To je ale ku prospěchu věci, protože se děj stáčí k rodinnému dramatu Butlerových a dýchá na hráče překvapivě temnou atmosférou. Stáj /bold Konnerposrt /x už sice na pozici pilota nezaměstnává /bold Devona Butlera /xc nýbrž jeho sestru Callie Mayer, ale právě kolem této dvojice se od jednoho podstatného bodu v příběhu všechno točí. Byl jsem příjemně překvapený, že Devon – původně jen archetyp namistrovaného sígra – má coby charakter solidní hloubku a Callie mu zdatně sekunduje.

/section
Jistě, pořád jde o veskrze sportovní příběh, ale polidštění protagonistů a prezentace jejich osobních životů, strastí, emocí a ne vždy úplně jasných rozhodnutí je důkazem příjemné gradace a následného vyvrcholení. Zdá se, že příběh těchto postav je nicméně u konce, byť to z druhé strany neznamená, že by Braking Point nemohl přinést nový příběh. Minimálně bychom si užili další velmi povedené /cursive cutscény /x se skvělou grafikou obličejů a mimiky, podtrhující obstojné herectví. Co se týče vlastního hraní, i tato část rozhodně neselhává a jsem víc než kdy spokojen s tím, že se vývojáři nebáli skutečně zaměřit příběhový režim na příběh. Budete závodit, jistě, ale budete také skákat v čase nebo řešit jen situační výzvy. Na některých místech se také můžete rozhodnout, s kým do závodu vstoupíte, nemyslím ale, že by to mělo na příběh či jeho finální vyznění bůhvíjaký dopad. Jediné, co mě překvapilo nemile, byl na můj vkus trochu uspěchaný nebo ne tak výrazný konec, jaký bych po přibližně pěti hodinách očekával. A ještě jedna poznámka na závěr – ačkoliv si můžete zvolit hned ze čtyř stupňů obtížnosti, vývojáři je nedokázali adekvátně vybalancovat, což celou herní složku Braking Pointu mírně sráží.

/gtitle(3) Už ne dveřmi napřed /x
/section
Pokud bychom měli opustit doprovodné režimy a soustředit se na vlastní závody či jízdu obecně, vývojáři udělali krok správným směrem. Jak už jsem naznačil v úvodu, jízdní model z F1 24 je pryč a /bold Codemasters /x se vrátili k tomu, který více připomíná F1 23. Zachovávají však pokročilejší simulaci opotřebení pneumatik, která skutečně vstupuje do závodů a odměňuje ty, kdo dokážou svůj monopost šetřit. Po trati se navíc vyjma momentů v trénincích nebo kvalifikaci přirozeně nepohybujete sami, a i v tomto ohledu je téměř všechno takové, jaké byste očekávali. Nedokážu i při snaze zahrát si několik závodů v F1 24 jasně definovat, zda umělá inteligence učinila nějaký viditelný či konzistentně viditelný posun, ale přijde mi, že souboje s ní působí autentičtěji. Tedy, za předpokladu, že jste to vy, kdo se snaží někoho předjet. V opačném gardu se stále velmi často stane, že do vás protivník zkrátka narazí a zůstane přilepený na vaší formuli, dokud oba neskončíte mimo trať, v hodinách nebo ještě hůř ve svodidlech. Jistě, v případě mnou zaviněné kolize se hádat nehodlám, ale tím narážím na další vleklý problém, který se v sérii F1 objevuje už dlouho. Jsou jím pravidla a vlajky.

Opět se dá říct, že například restrikce spojené se žlutými vlajkami neplatí ve stejný čas pro všechny stejně. Několikrát se mi stalo, že jsem při vjezdu do žlutého sektoru snížil rychlost, ale monopost řízený umělou inteligencí přímo za mnou tak pohotový nebyl. Předjel mě a takto jsme v mém mírném zmatení chvíli pokračovali. Pak jsem se tedy rozhodl vzít si své místo zpět, ale to se ředitelství závodu ani trochu nelíbilo a obdržel jsem trest. Modré vlajky? Opět, jak kdy a jak rychle, na pokyn k přenechání pozice bez boje jezdci předjíždějícím o celé kolo ostatní piloti reagují vlažně a ne vždy na těch místech, kde by to bylo výhodné. Ale budiž, tahanice občas vznikají i při skutečných závodech. Pak tu jsou ale tresty za kolize, které si sportovní komisaři patrně losují z klobouku a spolehnout se na ně nedá, takže vřele doporučuji raději jezdit v kritických okamžicích pasivně, protože občas i za nezaviněné nehody budete moci vy. Je to ale tradiční bolest několika posledních ročníků, ne-li vlastně všech, které sjely z výrobních linek Codemasters, a žít se s tím dá. Jen opět škoda, že když už na kolize dojde, model poškození zůstává i nadále tak bezpohlavní, jaký si pamatujete z předchozích her.

/gtitle(3) /linethrough Na PC huj, na konzolích spíš fuj /x /x
/section
Nadále také platí rozdíly v grafickém vyjádření na počítačích a konzolích, kde podle očekávání hrají PC první housle. Veškerý ray tracing, který titul nabízí v kombinaci se skvěle vymodelovanými monoposty a několika tratěmi s přepracovanými detaily působí zkrátka hezky, zvlášť když zaprší nebo se nad okruhem stahují mračna. Ovšem když už je řeč o tratích, přidání možnosti jezdit po /underline Silverstonu, Zandvoortu /x a /underline Red Bull Ringu /x v opačném směru, nevidím jako něco, co bych od závodní hry vlastně potřeboval a chtěl. Pak tu jsou zvuky, které by mohly být výraznější, to už je znovu několikaletá bolest, hlavně při podřazování nebo točení motorů ve vysokých otáčkách, prezentaci to ale v cestě nestojí nijak výrazně. A opět chybí větší rozmanitost animací například při předávání pohárů, kde sice došlo k přidání několika nových úhlů, ale F1 25 se pohybuje ve stále stejných a nikterak výrazně inovovaných vodách. Uměl bych si rovněž představit ještě lepší a pružnější komunikaci s inženýrem nebo více nahraných hlášek skutečných pilotů. Pokud se ale chcete soustředit vysloveně na jízdu a svůj výkon, zážitek je lepší než loni. Lepší je i v porovnání s F1 23, zejména díky režimu My Team a velmi povedeném závěru Braking Pointu, po několika hodinách ale opět dojdete k tomu, že je to zkrátka aktualizovaná hra s licencí F1, která nabízí v nevzhledných menu v zásadě to stejné jako každý rok, včetně multiplayeru, jenž není prostý nesmyslných kolizí a i nadále závodů na pouhých pět kol v hodnocené části. Hodnota téhle hry je ale za cenovkou 60 eur letos mnohem vyšší nežli loni, takže pokud jste předchozí ročník přeskočili, F1 25 je jasná volba.

/x

/newpage

/center
/gtitle(2) /bold /underline Shrnutí /x /x /x
/section 
/cursive /bold
Pokud vám v krvi nekoluje benzín, nemáte doma sedačku a sestavu s DD volantem, pak vás F1 25 neurazí. Vývojáři z Codies opět vyladili jízdní model tak, aby byl při zachování dostatečné výzvy zábavný a čitelný. Doplnili hru na některých okruzích novými detaily. A rozšířili režim, kterým asi neběží osa celého zážitku, ale nepochybně se najdou tací, kteří už volali v souvislosti s My Team po inovacích. Tohle všechno je minimálně na PC zabaleno do líbivého grafického kabátku a celkově funguje F1 25 jako jeden z lepších ročníků každoročně vydávaných sportovních her. Má ale své roky přetrvávající mouchy a uměl bych si představit, že kupovat opravdu každý rok nemusí být pro někoho tou pravou strategií. Přesto s letošním ročníkem nešlápnete vedle, zvlášť, pokud jste vynechali ten předchozí. Jako bonus navíc dostanete Braking Point, který přináší velmi uspokojivý závěr a problesky dospělého příběhu.
/x /x
/x

/offset
/section
Prevzato z /link(vortex.cz,https://www.vortex.cz/recenze-f1-25/)